---
title: Kiri Norde Centrumile Veebilehe Kasutatavusest
category: Software Development
tags:
- arvamus
- usability
- kasutatavus
- koduleht
---

Tere,

Võtan kümme minutit, et maailma paremaks muuta ja kirjutan Teile.

Leppisin sõbraga kokku, et kohtume Norde Centrumi ees. Ma ei ole Tallinnas üles kasvanud ja ei teadnud, kus Centrum asub. Otsustasin <a href="http://www.nordecentrum.ee">kodulehelt</a> vaadata.

See osutus aga suhteliselt võimatuks. Saabusin kodulehele lihtsa eesmärgiga: "Leia Norde Centrumi aadress", kuid seda pole kuskil kirjas. Esimene idee: "Kontakid" link. Tore, telefon, epost... aga kaart või jumal hoia, aadresski... ei. Lehe jaluses - samuti mitte.

Kolasin siis sihitult linkide all ringi, lootuses infokildu leida. Peale minutilist otsimist nägin "Kuidas kohale tulla". Suurepärane! Klick - HTTP 404! (lehte ei leitud). Kurat.

Tol hetkel ütles kannatus üles, navigeerisin Google Maps lehele ja trükkisin sisse Norde Centrum. Sain hetkega soovitud informatsiooni.

Vaatasin hiljem ka Teie Facebook ja Twitter lehtedele, seal oli aadress koheselt nähtav. Miks on siis nii, et kodulehel nii tähtsat infot ei ole?

Kirjutan seda kirja, sest olen IT inimene ning veebilehtede kasutatavus on mulle südamelähedane teema. Arvan, et iga professionaalne koduleht peaks olema hästi disainitud, nii visuaalselt kui info ülesehituse poolest. Järgmine külastaja, kes sarnase probleemi käes vaevleb - soovides Teie lehelt infot leida, kuid ebaõnnestudes - võib minna hoopis konkureeriva firma juurde.

Kuidas olukorda parandada? Pöörake kodulehele natuke tähelepanu. Soovitan soojalt sisse osta kasutajakogemuse disaini teenust. Eestis teeb seda näiteks <a href="http://www.trinidad.ee/et/">Trinidad Consulting</a>, kes on minu arvates selles ka väga pädev. Osa nende tööprotsessist ongi selliste muserdatud külastajate ennetamine: nad võtavad "tavalise" inimese, panevad ta arvuti taha Teie kodulehte vaatama ning küsivad talt: "Sul on vaja selle koha aadress üles leida, mida sa mõtled, mida sa ootad, mis sind häirivad?".

Leppisin täna sõbraga kokku uue kohtumiskoha.

Parimat,
Ando Roots
Muserdatud külastaja

